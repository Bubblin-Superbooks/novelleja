<div class="leaf flex"><div class="inner justify"><p class="no-indent  ">vaimot ja tytöt päättivät kulkueen, ja kasvava nuoriso juoksi pitkän matkaa edellä ja hurrasi — ja sitten niiden taas piti kohta palata laivaa katsomaan.</p><p>Varsinainen jumalanpalvelus oli lopussa, mutta kyläläiset jäivät istumaan penkkeihinsä, ja yhä uusia tuli paikkakunnan joka taholta. Kirkko oli koristettu pienillä kuusilla ja muulla talvisella vihreydellä saarnastuolin ympäriltä. Siellä vallitsi täydellinen joulutunnelma. Ja sitten tulivat laivan kantajat tahdikkaassa kulkueessa käytävää pitkin. Ketju hinattiin katosta ihan lattiaan, ja Sören ja hänen vanha isänsä kiinnittivät sen keskilaivan kohdalle koukkuun, joka oli ruuvattu kanteen.</p><p>Oikeastaan olisi pitänyt olla rautatanko! kuiskasi Sören vanhukselle.</p><p>Onko ketju kierryksissä? kysyi Ole.</p><p>Luullakseni ei, vastasi Sören; mutta entäs, jos se kuitenkin pyörii!</p></div> </div>